

## Kmom03

När det kommer till flödesdiagram och pseudokod finner jag att flödesdiagram är mest användbart, i synnerhet i början av ett projekt när det kommer till att fastställa vad som behöver hända i ett program och flödet enligt vilket detta behöver hända. Detta hjälper mig fastställa den övergripande strukturen i programmet och vilka element som kan behövas. När det kommer till pseudokod kan detta vara till hjälp att identifiera vilka element, variabler och metoder, som krävs i ett program på en mer detaljerad nivå, samt när det kommer till att tänka ut algoritmer. Jag känner framförallt att pseudokod kan vara till nytta när man arbetar i ett team och behöver kunna förklara kod och vad som ska hända på ett tydligare sätt, eller när jag snabbt vill skissa ut en algoritm bort från datorskärmen. När jag som nu arbetar ensam framför en datorskärm känner jag att det fungerar lika bra att börja “skissa” direkt i det programmeringsspråk jag arbetar i, genom att bygga upp fil- och klasstrukturer och fundera ut algoritmer i språkets syntax istället för i mer verbos pseudokod.

Uppgiften löste jag genom att utgå från föregående moments klasser och därifrån lägga till klasser för spelare och spel. Spelarklassen innehåller variabler för att hålla reda på insats, pengar och spelarhand samt metoder för att behandla dessa, medan spel-klassen innehåller spelare, kortlek och bankir-objekt samt en variabel för att markera “state”. Dessutom innehåller spelklassen metoder för all spellogik, däribland för att hämta och ställa in värden, dela ut kort, bankir-AI, kontrollera vinnare och tilldela vinstpengar. Jag funderade först på att även implementera spelloopen i spelklassen, men kom till slutsatsen att detta bäst sköts i kontrollern då input från spelare inhämtas via POST och flashmeddelanden emellanåt måste skickas beroende på state. Jag känner att detta upplägg har fungerat bra, även om det hade kunnat städas upp något. T.ex. stod jag i valet och kvalet om huruvida jag skulle göra mig av med hand-klassen och implementera detta som en array av kort i spelarklassen. Dock så bestämde jag mig för att behålla detta upplägg då jag kände att det ger mer flexibilitet i de fall där en hand kan behövas utanför ett spelarobjekt.

Efter kmom03 har jag fått en hyfsat god förståelse för ramverket Symfony. Twig, vilket används för template-motorn har jag vidare en god förståelse för sedan tidigare. Jag kan väl förstå fördelarna med symfony, med många färdiga komponenter som man kan utvidga med och använda i sitt projekt; routing samt robust loggning. Dock känner jag att ramverket i de kursmoment vi arbetat med hittills och den utsträckning som koden inneburit, inte erbjudit några överväldigande fördelar mot att bygga upp en sida i PHP från grunden, med undantag för just routing och loggning. Det kan vara användbart för att snabbt komma igång med en sida, i synnerhet om man har färdiga mallar att utgå ifrån, men jag känner att ramverket i fråga (och många andra ramverk) kan bli lite väl tungrodda för mindre sidor.

För detta kursmoment finns det återigen inget som står ut som ett “nytt” läromoment, det mesta har vi antingen gått igenom tidigare i kursen eller i tidigare kurser, medan jag har stött på andra moment som pseudokod och flödesscheman på annat håll. Inom kursen och studierna vid BTH står pseudokod och flödesscheman dock ut som nytt och något vi inte arbetat med i större utsträckning. Jag har använt mig av flödesscheman tidigare, ofta snabbt nerskissade på ett papper, och likväl har jag använt mig av en form av pseudokod när jag snabbt har velat skissa ut en algoritm, funktion eller en klass. På så sätt är detta inte nya moment, men det känns det bra att inkludera denna form av planering på ett mer formellt sätt i kursen.
